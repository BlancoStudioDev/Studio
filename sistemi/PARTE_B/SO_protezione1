Domanda:
La protezione dei file in un sistema di elaborazione monoprocessore: si descrivano il concetto di
protezione dei ﬁile e sue principali realizzazioni, evidenziandone caratteristiche, vantaggi e limiti.

Risposta:

Un sistema di elaborazione monoprocessore ha bisogno della protezione dei suoi file, la quale viene fatta 
tramite diversi metodi. Dapprima dobbiamo definire la differenza tra politiche di protezione, che sono le 
regole che decidono cosa fare, e i meccanismi, che decidono come queste regole debbano essere applicate.
Inoltre, è doveroso citare uno dei principi capisaldi della protezione dei sistemi di elaborazione, ovvero 
il principio del privilegio minimo, che impone al sistema di assegnare ai processi solamente le risorse 
minime di cui il processo necessita per il tempo strettamente necessario. Questo tipo di approccio ha il 
grande vantaggio che, se dovesse fallire una parte del sistema, il danno non invalida il resto poiché il
processo è limitato nelle risorse. Inoltre, questo sistema ha la possibilità di avere gli audit trails,
ovvero dei registri di tracciamento per l'analisi delle informazioni e di come esse vengono utilizzate,
garantendo una buona sicurezza. Lo svantaggio maggiore è che per gestire questi audit trails bisogna 
identificare univocamente ciascun utente per visionare cosa e come usa il sistema.

Un'altra importante definizione è quella di oggetti e soggetti (o processi): gli oggetti sono le risorse 
da proteggere, sia fisiche (CPU, memoria, stampanti) che logiche (file, programmi, semafori); i processi 
sono invece i soggetti attivi che accedono a tali oggetti. Questa divisione impone che in ogni istante il
processo debba usare solamente le risorse necessarie, attuando il principio di necessità. Inoltre, questa
relazione tra processi e risorse deve essere mediata dai domini, ovvero dei raggruppamenti di diritti e
permessi che un determinato processo possiede. Per assegnare questi domini ai processi nei confronti delle
risorse viene creata la matrice di accesso: questa matrice presenta sulle righe i domini e sulle colonne 
le risorse; nella posizione i,j troviamo i permessi (es. read, write, execute) che un determinato dominio
ha nei confronti di una risorsa.

Durante l'esecuzione di un processo, l'assegnazione dei domini può essere statica o dinamica. Nel caso 
statico, i diritti restano invariati per tutta l'esecuzione: è un vantaggio per la semplicità e il risparmio
di tempo, ma è un limite perché il processo potrebbe mantenere diritti eccessivi in fasi in cui non ne ha 
bisogno. Se invece l'assegnazione è dinamica, si può cambiare il dominio (effettuare uno switch) per dare
o togliere autorizzazioni a seconda della fase di esecuzione. Per implementare lo switch, nella matrice 
viene inserita l'operazione switch che permette il passaggio da un dominio all'altro. Siccome la matrice
è spesso sparsa e occupa molto spazio, si usano metodi più efficienti:

Tabella globale: un insieme di triple (dominio, oggetto, diritti).

Lista d'accesso (ACL) per oggetti: ogni colonna della matrice è memorizzata insieme all'oggetto stesso.

Lista di capacità (C-List) per domini: ogni riga della matrice è associata al dominio (il processo 
"possiede" il diritto).

Chiave-serratura: ogni oggetto e ogni dominio hanno un codice univoco; l'accesso è consentito 
solo se la chiave del dominio apre la serratura dell'oggetto.

Infine, oltre allo switch, dobbiamo avere la possibilità di revocare i diritti. La revoca può essere: 
immediata o ritardata, selettiva o generale, parziale o totale, temporanea o permanente. Con le liste 
d'accesso (ACL) la revoca è immediata (basta cancellare l'entrata nella lista dell'oggetto). Con le 
liste di capacità è più complesso, ma si può fare tramite: riacquisizione (i diritti scadono periodicamente), 
puntatori all'indietro (per rintracciare chi ha il diritto), riferimento indiretto (si punta a una tabella 
intermedia che viene eliminata) e infine chiavi (si cambia la master key dell'oggetto rendendo invalide 
le vecchie chiavi dei processi).
